---
bookCollapseSection: false
weight: 230
titled: 祭文·祭母文
---

<div align="center">

<font size="4">

# 祭文·祭母文
1919年

呜呼吾母，遽然而死。寿五十三，生有七子。  
七子余三，即东民覃。其他不育，二女三男。  
育吾兄弟，艰辛备历。摧折作磨，因此遘疾。  
中间万万，皆伤心史。不忍卒书，待徐温吐。  
今则欲言，只有两端。一则盛德，一则恨偏。  
吾母高风，首推博爱。远近亲疏，一皆覆载。  
恺恻慈祥，感动庶汇。爱力所及，原本真诚。  
不作诳言，不存欺心。整饬成性，一丝不诡。  
手泽所经，皆有条理。头脑精密，劈理分情。  
事无遗算，物无遁形。洁净之风，传遍戚里。  
不染一尘，身心表里。五德荦荦，乃其大端。  
合其人格，如在上焉。恨偏所在，三纲之末。  
有志未伸，有求不获。精神痛苦，以此为卓。  
天乎人欤？倾地一角。次则儿辈，育之成行。  
如果未熟，介在青黄。病时揽手，酸心结肠。  
但呼儿辈，各务为良。又次所怀，好亲至爱。  
或属素恩，或多劳瘁。大小亲疏，均待报赉。  
总兹所述，盛德所辉。以秉悃忱，则效不违。  
致于所恨，必补遗缺。念兹在兹，此心不越。  
养育深恩，春晖朝霭。报之何时？精禽大海。  
呜呼吾母，母终未死。躯壳虽隳，灵则万古。  
有生一日，皆报恩时。有生一日，皆伴亲时。  
今也言长，时则苦短。惟挈大端，置其粗浅。  
此时家奠，尽此一觞。后有言陈，与日俱长。  
尚飨！

</font>

</div>
